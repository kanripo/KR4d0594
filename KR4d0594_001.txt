# -*- mode: mandoku-view; -*-
#+TITLE: 石門集
#+DATE: 2015-08-25 00:15:44.657628
#+PROPERTY: ID KR4d0594
#+PROPERTY: BASEEDITION WYG    
#+PROPERTY: JUAN 卷一
<pb:KR4d0594_WYG_001-1a>¶
欽定四庫全書¶
　石門集巻一　　　　　　　明　梁寅　撰¶
　　古賦¶
　　　石渠閣賦(丙寅江西試題/)¶
維大漢甘露三年詔儲儒講五經同異於是名儒自蕭¶
望之以下咸集於石渠閣聖上親稱制臨決五經學官¶
至是始備諫議大夫臣褒竊睹陛下以戎狄賓服海内¶
又安詔講經籍丕崇化本甚盛事也愚臣幸陪縉紳末¶
<pb:KR4d0594_WYG_001-1b>¶
議而學術謭陋不能窺要義折衆言至於著之賦頌以¶
鋪張鴻休較其劣能亦僅可採竊惟石渠閣者乃藏書¶
之府考論之地宜敷其事以彰徽猷謹拜手稽首而獻¶
賦曰¶
猗赫赫乎聖明之中興也化洽於九區二十有三祀重¶
明掲乎日月茂徳參乎天地慕商宗古訓之聞陋周宣¶
大蒐之事於是發睿斷詔羣儒啟金匱臨石渠卦爻窮¶
其至賾謨誥訂其衆疑考風雅之辭義審儀制之等衰¶
<pb:KR4d0594_WYG_001-2a>¶
聖感麟而有作亦褒貶之宜稽葢非閎碩之士無以覈¶
是非辨同異非髙敞之居無以儲篇籍列冠帶蔚乎盛¶
哉信治朝之偉觀人文之鉅麗也是閣也據神都之域¶
冠未央之宫擬麒麟之壮抗天祿之雄酇侯設其榘班¶
匠呈其功峻齊山岳巧若鬼神俯壓坤軸仰支穹旻凌¶
埃堁而危跱儼飛翬以孤鶱状㠑嵬而菌層勢轇轕而¶
雲屯架杏梁之夭矯刻芝栭以叢攒掀觚稜之鳯翅燦¶
雕甍之龍文璇題照日以暠曜珠網蒙霧以紛綸迎朝¶
<pb:KR4d0594_WYG_001-2b>¶
霞而納夕照際河漢而邇星辰其中則玲瓏綺疏璘㻞¶
列錢若摠章之牖户其傍則便娟曲室窈窱間宇若閟¶
宫之廣邃環而為渠則端若引繩深若川池微波龍鱗¶
藻荇參差露浟浟之鰋鯉散泛泛之鳬鷖甃以宻石則¶
堅比膠漆瑩類圭璧上廉鋒削下址鐵積象峭壁之将¶
将亘周除之滌滌若乃夷道縰屬朱扉洞開車騎絡繹¶
於兹往来閲其編簡則&KR0008;於秦灰之餘侈於孔壁之舊¶
先王之策府莫之尚焉聆其辨說則可否五味之濟倡¶
<pb:KR4d0594_WYG_001-3a>¶
和八音之諧帝廷之吁俞無以異焉於是天子迺備法¶
駕乘次輅樹翠華之旗駕蒼龍之駟公卿庶僚雲滃飈¶
戾濟濟之臣于于之士下逮羽林之兒帶劍之夫靡不¶
森立而駢羅奉簡以進協於帝衷臣向臣勝為䕫為龍¶
凡在搢紳諮諏是同訓必明夫聖之義義必揆夫道之¶
中葢以其一日之論紹乎千載之宗是豈不足以示来¶
裔而耀無窮也哉凡觀聽之士莫不心醉奥㫖辭贊懿¶
徳暢若春熈疑若冰釋迺為之頌曰石渠之闢以演聖¶
<pb:KR4d0594_WYG_001-3b>¶
澤流泱泱兮阿閣與侔祥鳯斯集烜陽光兮日月久照¶
列星咸麗皇文昌兮前聖之啟後聖之嗣胠閟藏兮恩¶
被湛露化周仁風覃萬方兮典章炳煥鴻業綿邈垂無¶
疆兮群臣於是洋洋歡洽再拜而退咸願紀述昭於世¶
世¶
　　　蒙山賦¶
蒙山者吾州之峻嶽也然郡志僅傳名不逺著禹貢言¶
蔡蒙旅平則梁州之境魯頌言奄有龜蒙則東海之地¶
<pb:KR4d0594_WYG_001-4a>¶
而史記之注又曰老莱子楚人躬耕蒙山之陽今考周¶
之季世魯併於楚龜蒙屬焉而吾州亦楚域也又安知¶
老莱之隠不在於吾土乎余家於是山之陽瞻神秀之¶
異慕賢哲之風遂為之賦其詞曰¶
維堪輿之奠位斯山嶽之肇形類波濤之激蕩擁泥沙¶
之崚嶒為嶠為岑或丘或陵尊若帝王陪以公卿然人¶
也以山而鍾秀山也因人而著稱在於荒陬雖崇而隠¶
邇乎雄都雖卑而名竊愛夫蒙嶺之鎮吾地其於終南¶
<pb:KR4d0594_WYG_001-4b>¶
少室天台㑹稽何彼重而此輕也哉觀其勢雄千仞根¶
盤百里嵯峨嶔崟蜿蟺峛崺竅以諸洞界以衆水巘崿¶
鱗鱗崖石齒齒疆域之標郡國之紀皂嶂東迴春臺西¶
峙鼇峰北聳渝流南迤其為寳藏則白金之璀璨碧鈿¶
之璘㻞表炎方之竒産充天府之上珍其為靈蹤則金¶
刹據其陽仙巖在其巔森祗樹於翠谷閟小有於洞天¶
若乃瑤草匊芳珠林挺秀風篁球戛煙蘿帷覆蘭茝緣¶
於徑畈芝术産乎嵌竇長隂澗之茯苓絢霜林之橘柚¶
<pb:KR4d0594_WYG_001-5a>¶
猿猱哀嘯熊羆怒咆霧卧文豹湫吟黒蚪揚夜鶴之遙¶
音露秋鶻之懸巢過客眩於妖狐樵子駴乎山魈凡其¶
根荄之品飛走之族時榮時悴以涵以育富於靈囿之¶
駢羅夥於陸海之儲蓄博物之張華無以辨其類洽聞¶
之郭璞曷能究其目宜夫絶俗貞士離世潛夫恱雲霞¶
而長往與麋鹿以為徒翫岡葩之春媚樂岑木之夏敷¶
吟素秋於月觀度𤣥冬於雪廬坐紫苔兮綠綺奏䕃蒼¶
松兮芸帙舒或茹芝兮白日晏或掃葉兮凉飈隨想夫¶
<pb:KR4d0594_WYG_001-5b>¶
楚叟之賢栖山之陽躬尚稼穡志輕侯王觀山泉之泓¶
渟悟蒙養之端荘愜閒情於濬壑杜妄轡於巖廊嗟軒堯¶
其既逺顧沮溺其可望勵雅操之氷玉謝溷世之粃糠¶
疑斯人之或逺復東瞻乎魯邦既異世以同趣宜隨地¶
而安常吾将稅俗駕屏塵心企潁陽懐箕隂朝與山兮¶
為儔夕與山兮相尋濯纓松下流振衣雲中岑寧抱甕¶
以自勞賦歸来而長吟厯萬里於至近返千齡於方今¶
庶永托於兹山嗣髙賢之徽音¶
<pb:KR4d0594_WYG_001-6a>¶
　¶
　¶
　¶
　¶
　¶
　¶
　¶
　¶
<pb:KR4d0594_WYG_001-6b>¶
　¶
　¶
　¶
　¶
　¶
　¶
　¶
　石門集巻一¶
